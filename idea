H ιδέα μας ήρθε καθώς στήναμε τα τουβλάκια lego μας και φτιάχναμε μια παιδική χαρά. 
Θέλαμε να της δώσουμε ζωή και να κάνουμε πιο ενδιαφέρον το παιχνίδι μας. 
Έτσι σκεφτήκαμε μια παιδική χαρά η οποία θα λειτουργεί με το πάτημα ενός διακόπτη και με το πάτημα πάλι του ίδιου διακόπτη θα σταματάει.
Μπορεί να χρησιμοποιηθεί και στην πραγματική ζωή καθώς, ένα παιδί θα μπορεί μόνο του να κάνει τραμπάλα ή καρουζέλ και κούνια χωρίς
να έχει κάποιον να τον κουνάει.
Η κατασκευή μας έγινε με μακετόχαρτο, το οποίο είναι ένα χοντρό χαρτί πάχους περίπου 1-2 χιλιοστά, 
χαρτόκουτο με τα οποία κατασκευάσαμε τη βάση από την παιδική χαρά και τουβλάκια lego με τα οποία φτιάξαμε τα παιχνίδια της.
Τοποθετήσαμε και ενώσαμε τα μακετόχαρτα με σιλικόνη και τα επενδύσαμε με αυτοκόλλητο Α4 πάνω στο οποίο εκτυπώσαμε θέματα
από παιδική χαρά και πάρκα. Η παιδική χαρά αποτελείται από μια κούνια, μια τραμπάλα και ένα καρουζέλ αλλά με την ίδια λογική
μπορούμε να κατασκευάσουμε κι άλλα παιχνίδια.
Σκοπός της παιδικής χαράς είναι τα παιχνίδια να λειτουργούν με το πάτημα ενός διακόπτη και να σταματάνε με το πάτημα του διακόπτη. 
Για να  κατασκευάσουμε τα παιχνίδια χρησιμοποιήσαμε διάφορα ηλεκτρονικά εξαρτήματα.
Για την περιστροφή του καρουζέλ χρησιμοποιήσαμε έναν DC κινητήρα και για την τραμπάλα και την κούνια δύο σερβοκινητήρες.
Οι σερβοκινητήρες μπορούν να περιστραφούν γύρω από έναν άξονα από 0 εώς 180 μοίρες ενώ ο κινητήρας περιστρέφεται 360 μοίρες
όπως η ρόδα ενός αυτοκινήτου, ένας ανεμιστήρας κτλ. 
Στη συνέχεια κατασκευάσαμε το κύκλωμα χρησιμοποιώντας έναν μικροελεγκτή arduino, δύο breadboard για να συνδέσουμε τα ηλεκτρονικά μέρη,
δύο σερβοκινητήρες για τη λειτουργία της κούνιας και της τραμπάλας, έναν dc κινητήρα ο οποίος ελέγχεται από μια γέφυρα,
δύο led τα οποία μας βοήθησαν να ελέγχουμε το άνοιγμα και το κλείσιμο των παιχνιδιών, 
τρεις διακόπτες On/ off για τη λειτουργία των παιχνιδιών, καλώδια, 
καθώς και μπαταρίες για τη λειτουργία των arduino και της γέφυρας που ελέγχει τον κινητήρα που περιστρέφεται.
 Αρχικά σκεφτήκαμε τον τρόπο με τον οποίο λειτουργούν στην πραγματικότητα τα παιχνίδια. Ένα καρουζέλ λοιπόν, περιστρέφεται.
 Έτσι συνδέσαμε με αυτόν τον dc κινητήρα. Χρησιμοποιήσαμε έναν τέτοιο κινητήρα και όχι ένα μοτοράκι γιατί το μοτοράκι
 δεν είχε τη δύναμη να συγκρατήσει το βάρος της Lego κατασκευής. 
Για να λειτουργήσουμε τον κινητήρα χρησιμοποιήσαμε μια γέφυρα L289n την οποία και συνδέσαμε με το arduino.
Ένας τέτοιος κινητήρας όμως δίνει μεγάλη ταχύτητα περιστροφής αν τον συνδέσουμε με μια ψηφιακή έξοδο του arduino.
Έτσι σκεφτήκαμε να τον συνδέσουμε με μια αναλογική έξοδο στην οποία να δώσουμε μικρότερη τιμή για έξοδο και έτσι
να περιστρέφεται με μικρότερη ταχύτητα και να είναι ασφαλή για τα παιδιά. 
Χρησιμοποιήσαμε τον διακόπτη on/off ώστε να ξεκινάει και να σταματάει. 

Μια τραμπάλα αρχικά είναι σε οριζόντια θέση και στη συνέχει γυρίζει γύρω από αυτή τη θέση με μικρή διαφορά μοιρών. 
Έτσι για παράδειγμα αν η οριζόντια θέση είναι στις 90 μοίρες τότε αυτή μετακινείται στις 70 και στις 110 μοίρες περίπου. 
Τις μοίρες τις βλέπουμε μετά από δοκιμές που κάνουμε με το πρόγραμμα.
Όταν πατάμε τον διακόπτη και αρχίζει να λειτουργεί η τραμπάλα, πηγαίνει από τις 70 στις 110 μοίρες ανά μισό δευτερόλεπτο περίπου.
Αν κλείσουμε το διακόπτη και η θέση του σερβοκινητήρα είναι στις 110 μοίρες  και όχι στις 90 που είναι η οριζόντια θέση της τραμπάλας
τότε ένα από τα δύο παιδιά που κάθονται σε αυτήν δεν θα μπορεί να κατέβει. 
Έτσι πρέπει με το πάτημα του διακόπτη η τραμπάλα να βρίσκεται πάντα στην οριζόντια θέση δηλαδή ο σερβοκινητήρας στις 90 μοίρες.
Για να το πετύχουμε αυτό συνδέσαμε τον διακόπτη On/Off με ένα led και στη συνέχεια ελέγχαμε την ύπαρξη ή όχι ρεύματος σε αυτό.
Όταν δηλαδή το κύκλωμα κλείνει και το led ανάβει, διαρρέεται από ρεύμα τότε αρχίζει και περιστρέφεται 
ο σερβοκινητήρας από τις 70 στις 110 μοίρες. Όταν το led δεν διαρρέεται από ρεύμα και σβήνει, 
τότε ο σερβοκινητήρας επιστρέφει στην αρχική θέση, στις 90 μοίρες ώστε να μπορούν τα παιδιά με ασφάλεια να κατέβουν
και να ανέβουν εκ νέου.
Το ίδιο σκεφτήκαμε να κάνουμε και για την κούνια καθώς έπρεπε και αυτή να είναι σε κάθετη θέση ώστε να μπορεί ένα παιδί να ανέβει
και να κατέβει με ασφάλεια. 
Ας δούμε τώρα πώς λειτουργεί η τραμπάλα. Αρχικά είναι σε οριζόντια θέση ώστε να μπορούν να ανέβουν τα παιδιά. 
Όταν πατήσω το διακόπτη ανάβει το λαμπάκι, παίρνει δηλαδή ρεύμα. Αφού παίρνει ρεύμα τότε αρχίζει οσερβοκινητήρας 
που κινεί την τραμπάλα να αλλάζει συνεχώς γωνία. Όταν πατήσω τον διακόπτη για να σταματήσει η τραμπάλα 
σβήνει το φωτάκι και έτσι η τραμπάλα επιστρέφει στην αρχική οριζόντια θέση.
Αυτό μεταφράζεται σε γλώσσα προγραμματισμού ως εξής: Αν το φωτάκι έχει ρεύμα τότε ο σερβοκινητήρας πηγαίνει στη θέση 70 και στη θέση 110
μοιρών ανά μισό δευτερόλεπτο. Αλλιώς (δηλαδή αν δεν έχει ρεύμα το φωτάκι) τότε ο σερβοκινητήρας πηγαίνει στη θέση 90 μοιρών
και έτσι η τραμπάλα μας επανέρχεται στην αρχική οριζόντια θέση και έτσι να κατέβουν τα παιδιά.
Το ίδιο σκεφτήκαμε και για την κούνια. Αρχικά είναι σε κάθετη θέση. Όταν πατήσουμε τον διακόπτη και πάρει ρεύμα το φωτάκι 
τότε αρχίζει να αλλάζει γωνία ο σερβοκινητήρας και έτσι να κουνιέται η κούνια. 
Όταν πατήσουμε πάλι τον διακόπτη τότε σβήνει το φωτάκι και έτσι η κούνια έρχεται πάλι στην αρχική κάθετη θέση της ώστε να μπορεί
να κατέβει το παιδί.
Το πρόγραμμά μας είναι σε κώδικα ardublock και έχει την εξής λογική:
Υπάρχουν 4 πιθανές καταστάσεις για την κούνια και την τραμπάλα. 
1.	Να λειτουργούν και οι δύο
2.	Να λειτουργεί μόνο η κούνια και όχι η τραμπάλα
3.	Να λειτουργεί μόνο η τραμπάλα και όχι η κούνια
4.	Να μη λειτουργεί ούτε η τραμπάλα ούτε η κούνια. 
Αυτές οι τέσσερις περιπτώσεις ελέγχονται στο πρόγραμμά μας με δομές επιλογής αν…αλλιώς.
Έτσι σε περίπτωση που λειτουργούν και οι δύο τότε ενεργοποιούνται και οι δύο σερβοκινητήρες που τις ελέγχουν,
αν είναι μόνο μια από τις δύο τότε ενεργοποιείται μόνο ο ένας αντίστοιχος σερβοκινητήρας ενώ αν είναι κλειστές τότε και οι δύο 
είναι στην αρχική τους θέση ώστε να μπορεί να ανέβει και να κατέβει ένα παιδί.
Ο κινητήρας που περιστρέφει το καρουζέλ συνδέεται απευθείας με τον διακόπτη γιατί δεν υπάρχει λόγος να έχει κάποια συγκεκριμένη
αρχική θέση, όπου και να σταματήσει μπορούν να ανέβουν ή να κατέβουν τα παιδιά και έτσι λειτουργεί όταν παίρνει ρεύμα
από τον διακόπτη ενώ σταματάει όταν δεν παίρνει ρεύμα από τον διακόπτη.
